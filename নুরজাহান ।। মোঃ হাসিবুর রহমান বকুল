# নূরজাহান
## ১
আষাঢ় মাস।
বাইরে টিপটিপ বৃষ্টি। কখনো থেমে যাচ্ছে, আবার কখনো ঝেঁপে নামছে মুষলধারে। জানালার কাঁচ বেয়ে জলের রেখা গড়াচ্ছে। আমি ফোন দিলাম ফাতিমাকে।
– কইরে? আজকে কোচিং এ যাবি না?
ওর কণ্ঠটা ফোনের ওপাশ থেকে এলোমেলো বাতাসের মতো ভেসে এল।
– যাব। বৃষ্টি একটু থামলেই বের হব। আচ্ছা, তুই আমার জন্য না দাঁড়িয়ে চলে যা। আমি আমার ছোটভাই এর সাথে বাইকে যাব।
কণ্ঠে ছিল এক ধরনের নির্ভার ভরসা। আমার বুকের মধ্যে হালকা অস্থিরতা কেঁপে উঠল। জানি না কেন।
## ২
বৃষ্টি থামতেই, আমি ছাতা হাতে বেরিয়ে পড়ি।
কিন্তু চারপাশের আকাশ যেন আরেক কিছুর পূর্বাভাস দিচ্ছিল—ঘন কালো মেঘে ঢাকা চারদিক।
রাস্তার কোথাও পাকা দেখা যায় না, সব পানিতে ডুবে গেছে।
অর্ধেক রাস্তা যেতে না যেতেই হঠাৎ ঝড়ো হাওয়া শুরু হয়ে গেল। ছাতা সামলাতে হিমশিম খাচ্ছিলাম।
তারপর আবার একেবারে ঝেঁপে বৃষ্টি নামল। যেন আকাশ নিজের সব জমানো কষ্ট একসাথে ঢেলে দিচ্ছে।
সালোয়ার-কামিজ ভিজে একাকার হয়ে গেল।
চুলের ডগা থেকে জুতো পর্যন্ত ভিজে গেলাম। পা একদম কাদা কাদা হয়ে গেল। 
তবুও চললাম।
কোনরকমে কোচিং সেন্টারে পৌঁছে গেলাম। 
পায়ের দিকে তাকিয়ে দেখি, কাদা জমে গেছে। বাইরে গেটের পাশে থাকা ট্যাপে দাঁড়িয়ে পা ধুয়ে ফেললাম।
তারপর ক্লাসরুমে ঢুকলাম...
কিন্তু ভিতরে গিয়ে দেখি—শূন্যতা।
না কোনো টিচার, না কোনো স্টুডেন্ট। কিন্তু রুমে তালা দেয়া নেই। 
হয়তো সকালের ব্যাচ পড়তে এসেছিল।
কিন্তু এখন?
এখন এখানে শুধু আমি... আর জানালার ফাঁক গলে আসা বৃষ্টির শব্দ।
স্যারকে ফোন দিলাম। ফোন রিসিভ হবার আগেই দেখি তিনি কোচিং সেন্টারে হাজির।
– আরে নূরজাহান! তুমি এসেছো এই বৃষ্টির মধ্যে?
– স্যার, আমি আসলে পরীক্ষাটা দিতে চেয়েছিলাম। কিন্তু অর্ধেক রাস্তা আসতেই ঝড়-বৃষ্টি...
স্যার হেসে বললেন,
– পাগলি মেয়ে! এই পরীক্ষা তো পরে দিলেও চলত! যাই হোক, তুমি কি এক্সাম দেবে?
– জি স্যার। এখন এসে যেহেতু পড়েছি, না দিলে বৃথা হবে।
স্যার আর কোনো কথা না বলে অফিস রুম থেকে একটা প্রশ্নপত্র এনে আমার দিকে বাড়িয়ে দিলেন।
– এটা নাও। আমি একটু অফিসে যাচ্ছি, তুমি শুরু করো। হ্যাঁ, দুই নাম্বারি করবে না যেন। 
আমি মাথা নেড়ে প্রশ্ন হাতে নিলাম। ধীরে ধীরে মনোযোগ কেন্দ্রীভূত করলাম পরীক্ষার খাতায়।
কিন্তু শরীরটা কাঁপছিল। জামা-কাপড় একেবারে ভিজে গেছে। ঠান্ডায় হাত জমে আসছে।
ঠিক তখন স্যার এসে একটা গরম চায়ের কাপ এগিয়ে দিলেন।
– এই নাও, চা খাও। হয়তো শরীরটা একটু ভাল লাগবে।
আমি কাপটা নিলাম। এক চুমুক দিতেই মনে হলো,
"বাহ! স্যার তো চমৎকার চা বানাতে পারেন!"
চা শেষ করতে না করতেই স্যারের ফোন বেজে উঠল।
ফোন রেখে তিনি বললেন,
– নূর, আমার বাসায় একটা সমস্যা হয়েছে। আমাকে একটু বের হতে হবে। তুমি এক্সাম শেষ করে খাতা টেবিলের ওপর রেখে যেও, পেপার ওয়েট দিয়ে চেপে দিও। ঠিক আছে?
আমি কিছু বললাম না, শুধু মাথা নাড়লাম।
স্যার চলে গেলেন।
ঘরের মধ্যে তখন শুধু আমি আর বৃষ্টির টিপটিপ শব্দ।
বাইরে হালকা ঝিরিঝিরি বৃষ্টি।
কিন্তু আমার ভেতরে যেন ঝড় উঠছে।
ঠান্ডা বাড়ছে। কাপড় পুরো ভিজে যাওয়ায় গায়ে কাঁপুনি। মাথাটা ভার লাগছে। চোখও ঝাপসা লাগছে একটু একটু করে।
## ৩
— নূরজাহান! এই নূরজাহান!
ফাতিমার ডাক শুনে ধড়মড় করে চোখ মেললাম।
কিন্তু এত আলো কেন? চোখে তাকানোই যাচ্ছে না... জ্বালা করছে।
আমি স্বপ্ন দেখছিলাম? না কি…?
মাথার মধ্যে ঘন কুয়াশা। কিছুই বুঝতে পারছি না।
এটা তো বাসা না... এটা তো... কোচিং রুম?
আমি কি পরীক্ষা দিতে দিতে ঘুমিয়ে পড়েছিলাম?
নিচে তাকিয়ে দেখি — খাতা পড়ে আছে মেঝেতে। কুড়িয়ে তুললাম সেটা।
ফাতিমার দিকে তাকিয়ে বললাম,
— কিরে, তুই এতো দেরি করলি যে?
ফাতিমা একটু চুপ থেকে তার ভাই, নিলয়ের দিকে তাকাল। তারপর ধীরে বলল,
— জানিস কয়টা বাজে?
— কয়টা?
ঠিক তখনই আজানের ধ্বনি কানে এল।
ঘড়ির দিকে তাকিয়ে দেখি, ১টা বাজে!
আমি তাহলে এতক্ষণ ঘুমিয়ে ছিলাম?
পরীক্ষা তো শুরু হয়েছিল ১০টায়। শেষ হবার কথা ১১:৩০-এ।
আমি খাতার দিকে তাকালাম... মাত্র একটা সৃজনশীল প্রশ্ন লিখছি!
মাথার ভেতর ঝড় উঠল। কিন্তু ঠিকঠাক ভাবতে পারছিলাম না।
সবকিছু কেমন ঘোলাটে লাগছিল।
ফাতিমা আমাকে ধমকাতে শুরু করল,
— তুই জানিস আন্টি কত চিন্তায় ছিল! ফোনে তোকে পাওয়া যাচ্ছিল না। শেষে আমরা সৈকত স্যারকে ফোন দিই। উনি বলেন, তুই এক্সাম দিচ্ছিলি। আর উনি নাকি শহরে গেছেন!
কিছুক্ষণ থেমে আবার বলল,
— চল! অনেক দেরি হয়ে গেছে।
আমি ওর পেছনে পেছনে হাঁটলাম।
সবকিছু কেমন আজব লাগছিল... যেন আমি ঠিক আমিই না।
চোখে রাজ্যের ঘুম, শরীর ভার।
নিলয় বাইক বের করল। মাঝখানে ফাতিমা, আমি একেবারে পেছনে।
নিজেকে ঠিক রাখতে পারছিলাম না...
বাসায় ফিরেই মায়ের মুখোমুখি হলাম।
মা রাগে বকাবকি শুরু করলেন — আমি কোনো উত্তর করিনি।
শুধু বললাম,
— মা, আমার জ্বর জ্বর লাগছে... একটা নাপা দাও।
মা মুখে কিছু না বলেই ওষুধ দিলেন।
আমি খেয়ে নিলাম। কাপড় ততক্ষণে শুকিয়ে গেছে।
চোখে এত ঘুম যে, আমি কোনো জামাকাপড় পাল্টালাম না।
সেই কাপড়েই বিছানায় গিয়ে শুয়ে পড়লাম।
কিছু খাওয়া হয়নি সেদিন।
ঘুমিয়ে পড়লাম, ঠিক যেন দুনিয়ার সব শব্দের বাইরে কোথাও...
## ৪
ঘুম ভাঙলো বিকাল চারটা নাগাদ।
শরীর ভারী। মাথা যেন পাথরের মতো ভার।
সব কিছু ঝিমঝিম করছে।
আমার কপালে হাত রেখে বুঝলাম—জ্বর।
বেশ জ্বর।
চোখ ডলতে ডলতে টয়লেটে গেলাম।
সেখানে প্রসাব করতে গিয়ে হঠাৎ...
একটা জ্বালা অনুভব করলাম।
আমি থমকে গেলাম।
এই জ্বালা অস্বাভাবিক...
আরও কিছু অস্বাভাবিকতা টের পেলাম। কিন্তু বুঝে উঠতে পারছিলাম না কিছুই।
কিছু ভেবে না পেয়ে গোসলে ঢুকলাম।
ঘাড়ে পানি পড়তেই ছ্যাঁত করে উঠল। আমি চমকে উঠলাম।
ঘাড়ে হালকা ক্ষত। পানি পড়াতে জ্বালা করছে। আয়নার সামনে গিয়ে তাকাতেই দেখি—
একটা লালচে ক্ষতচিহ্ন।
হৃদস্পন্দন যেন থেমে গেল।
এই দাগ তো আমার ছিল না...!
তাড়াহুড়ো করে গোসল শেষ করে কাপড় পাল্টাতে শুরু করেছি।
কামিজ সরাতে গিয়েই আমি কেঁপে উঠলাম।
ভেতরের অনিবার্য বস্ত্রটির এক পাশ ছিঁড়ে গেছে—জোরে টান দিলে যেমন হয়। আমি নিশ্চিত, এটা এমন ছিল না। সকালবেলা যখন প্রস্তুত হয়েছিলাম, তখন সবকিছু ঠিকঠাক ছিল।
বুকের ভেতর ধীরে ধীরে জমে উঠল এক অচেনা শীত।
কিছু একটা অস্বাভাবিক, অশুভ, অবর্ণনীয়…
আমি বুঝে গেলাম—
আমার শরীরের উপর দিয়ে কিছু একটা বয়ে গেছে।
এমন কিছু, যা আমি চাইনি, জানিনি—স্বপ্নেও ভাবিনি।
কিন্তু কখন, কিভাবে — কিছুই বুঝতে পারছি না!
সবকিছু ঝাপসা, ফাঁকা... যেন মাঝপথে আমার সময় হারিয়ে গেছে।
আমার কান ঝিরঝির করছে।
ঝিঁঝিঁ পোকার মতো একটানা শব্দ বাজছে মাথার ভেতর।
আর চোখ বেয়ে...
চোখ বেয়ে অঝোর ধারার বৃষ্টি নামছে।
আমি শুধু ফিসফিস করে নিজেকেই জিজ্ঞেস করলাম,
“এ আমার সাথে... কি হয়ে গেল?”
## ৫
বেশ কিছুদিন হয়ে গেল।
আমি একটি শব্দও মুখে আনি নাই।
কাউকে বলিনি কিছু। মা-ও কিছু বোঝে না। ফাতিমা একদিন জিজ্ঞেস করেছিল, কেন এত চুপচাপ। বলেছি, ক্লান্ত। জ্বরের রেশ। ব্যস।
আসলে আমি ভয় পেয়েছি।
ভয় পেয়েছি কারণ, মানুষের চোখে আমি ছোট হয়ে যাবো।
ভয় পেয়েছি, কেউ বিশ্বাস করবে না।
তারা বলবে, "কোচিংয়ে একা কেন গেছো?"
"ছেলে-মাস্টার হলে সাবধানে থাকা উচিত ছিল।"
যা ঘটেছে, তা কি বলার মতো কোনো ঘটনা?
নাকি বললেই নিজেকে কেবল দোষী প্রমাণ করার পথ খুলে দেওয়া?
তবুও, মাঝরাতে, যখন বালিশ ভিজে যায়, তখন একটাই কথা মাথায় ঘোরে—
এটা কি আমি আমার ভবিষ্যৎ স্বামীর সঙ্গে প্রতারণা করছি না?
যে মানুষটা হয়তো একদিন আমার পাশে দাঁড়াবে, আমি কি তাকে সত্যটা জানানো ছাড়া ভালোবাসতে পারব?
আর...
আর সে হিংস্র পশুটা?
সে কি এভাবেই চুপ করে থেকে যাবে? ছাড়া পেয়ে যাবে? 
আরও কাউকে শিকার করবে না?
আমি চুপ করে থাকলে, কি তাকে অনুমতি দেওয়া হবে না?
তাহলে কি আমার নীরবতাও একরকম অপরাধ নয়?
আমি জানি না, কী করা উচিত।
শুধু জানি, আমার ভিতর একটা অদৃশ্য আগুন জমছে...
নীরবতায় পুড়ছে, দ্বিধায় জ্বলছে।
আমি আর কতদিন পারব চুপ থাকতে?
## ৬
একদিন...
অনেক সাহস করে বুক ভরে নিঃশ্বাস নিলাম।
মাসটা শেষ হলো, আর আমি সৈকত স্যারের কোচিং সেদিনের পরেই ছেড়ে দিয়েছিলাম।
ফাতিমা কয়েকবার ফোন করেছিল—আমি এড়িয়ে গেছি।
শেষমেশ একদিন সে জোর করেই বলল,
— "শোন, আজ তোর বাসায় আসছি। তুই না বললেই নয়!"
আমি আর না করতে পারলাম না।
সেদিন বিকেলে ফাতিমা এলো। আমি নিজের ঘরে নিয়ে গেলাম ওকে।
বিছানার পাশে বসে, হাত ধরলাম ওর।
সব খুলে বললাম।
ঘটনার পর থেকে এখন পর্যন্ত... যা যা মনে আছে,
যা যা মনে নেই — সব।
ফাতিমা ফ্যালফ্যাল করে তাকিয়ে থাকল। তার মুখে কোন কথা নেই। কেবল চোখভরা অশ্রু।
তারপর হঠাৎ কেঁদে ফেলল।
— "নূর! ঐ জানোয়ারকে দেখে তো বোঝার উপায় নেই, তার ভেতর এত অন্ধকার লুকিয়ে!"
আমি মাথা নিচু করে বললাম,
— "আমি জানি না ফাতিমা... আমি তো কিছু প্রমাণও রাখতে পারিনি। আর এখন যদি মুখ খুলি, আমারই ইজ্জত যাবে…"
ফাতিমা চোখ মুছল। তার চোখে এখন জল নয়, আগুন দরকার। আগুন।
— "দোস্ত, তুই চুপ থাকবি না। এবার কিছু একটা করতেই হবে!"
আমি কাঁদো কাঁদো গলায় বললাম,
— "কিন্তু কিভাবে? কারো সামনে মুখ দেখাতে পারব না আমি..."
ফাতিমা একটু চুপ থেকে বলল,
— "আমার মাথায় একটা বুদ্ধি এসেছে। তবে তোর অনুমতি লাগবে।"
আমি তাকালাম ওর দিকে।
— "শোন, কোচিং সেন্টারে সিসি ক্যামেরা আছে। 
আমি দম নিয়ে বললাম,
তোর কি মনে হয়, সেই জানোয়ার সব ডিলিট করে দিয়েছে?"
— "হ্যাঁ, নিশ্চয়ই ডিলিট করেছে।"
— "ঠিক। কিন্তু ডিলিট করলেই মুছে যায় না।
আমার ভাই নিলয় জানিস তো, সাইবার সিকিউরিটির কাজ করে। সে ডেটা রিকভার করতে পারে।"
আমি থমকে গেলাম।
নিলয়? মানে... সে তো আমারো ছোট ভাইয়ের মত!
তার সামনে আমি মুখ তুলব কীভাবে?
— "ফাতিমা, আমি ওকে কীভাবে বলব এসব? এতো বিরাট লজ্জা..."
ফাতিমা আমার কাঁধে হাত রাখল।
— "শোন দোস্ত, নিলয় তোর পাশেই থাকবে।
তুই শুধু 'হ্যাঁ' বল।
মান-সম্মানের দায়িত্ব আমার আর নিলয়ের।
তোকে আমরা ঠকতে দেব না।
তোর বাবা-মাও কিছুই জানবে না—তুই চাইলেই না।"
আমি আর কিছু বললাম না।
শুধু কাঁদতে কাঁদতে বললাম—
— "তোমাদের হাতে আমার মান-সম্মান... আর আমার ন্যায়বিচার।
কেউ যেন আমার মায়ের চোখের দিকে তাকিয়ে কিছু না বুঝতে পারে... একটু ভুল করলেই জীবনে আমাকে আর কেউ বিয়েই করবে না।"
## ৭
রাত তখন প্রায় ২টা।
চারদিক নিস্তব্ধ। শুধু মাঝে মাঝে কুকুরের হালকা ডাকে মনে হচ্ছে, শহর এখনো জেগে আছে।
নিলয় একটা কালো হুডি পরে, মুখে মাস্ক লাগিয়ে ধীরে ধীরে কোচিং সেন্টারের সামনে দাঁড়ায়।
তার হাতে ছোট একটা কাটার, কোমরে গুঁজে রাখা টুলসেট।
তালা দেখে নেয়—পুরনো ধাতব, খুব বেশি সিকিউরড না।
দম নিয়ে, সে নিচু হয়ে পড়ে কাজে।
টিক… টিক… টিক... ক্লিক!
তালা খুলে গেল।
নিলয় দরজাটা আস্তে ঠেলে ভেতরে ঢোকে।
তার পায়ের শব্দ যেন নিজেকেই ভয় দেখাচ্ছে।
অফিস রুমটা একদম অন্ধকার।
হাতের টর্চটা জ্বালায়। দেয়ালের দিকে তাকিয়ে দেখে—সিসিটিভির মনিটর। 
সে ধীরে ধীরে DVR কেস খুলে ফেলে।
ভেতরে ১টা হার্ডড্রাইভ।
নিলয় ফিসফিস করে বলে,
— “এবার কোথায় যাবি জানোয়ার?”
হার্ডড্রাইভ ব্যাগে ঢুকিয়ে সবকিছু আবার আগের মতো করে দেয়। যেন কেউ আসেনি কখনো।
দরজা চুপচাপ লাগিয়ে দিয়ে
নিলয় রাতের অন্ধকারে মিশে যায়।
তার হাতে এখন সত্যের সম্ভাব্য প্রমাণ।
## ৮
পরদিন সকাল ৮:৪৫।
সৈকত প্রতিদিনের মতোই চাবি ঘুরিয়ে কোচিং সেন্টারে ঢোকে।
কিন্তু দরজা খুলতেই কিছু একটা অস্বাভাবিক মনে হলো।
সব ঠিকঠাক, কিন্তু... যেন কিছু নেই।
সে অফিস রুমে গিয়ে প্রথমেই সিসিটিভির মনিটরের দিকে তাকায়।
মনিটর বন্ধ। DVR এর পাওয়ার কেবল বোর্ড থেকে খোলা। 
পাওয়ার কানেক্ট করে, বোতাম টিপে অন করতে চায়।
স্ক্রিনে ভেসে ওঠে—
No Hard Disk Found
সৈকতের গলা শুকিয়ে আসে।
সে ঝট করে ডেস্কের নিচে গিয়ে DVR খুলে দেখে।
হার্ডড্রাইভ— নেই। 
তার ঠোঁট কেঁপে ওঠে। কপালে বিন্দু বিন্দু ঘাম।
সে জানে, ওটাতে কী ছিল।
সে জানে, ঠিক কোন দিনের কোন সময়ের ফুটেজ যদি বাইরে যায়— তাহলে সব শেষ।
সে একবার তালার দিকে তাকায়।
তালা অক্ষত।
কিন্তু মাথায় এখন ঝড় উঠেছে।
"কে এটা করলো?
কেউ জানে?
নূরজাহান… এত সাহস তার আছে নাকি??
কেউ কি সন্দেহ করেছে আমাকে?"
হঠাৎ একটা ফোন আসে।
সে চমকে ওঠে, নিজের স্বর নিয়ন্ত্রণে রাখতে চেষ্টা করে।
— "হ্যালো?"
কোনো সাধারণ অভিভাবক ফোন দিয়েছে, কিন্তু সৈকতের মন কোথাও নেই।
সে জানে, কেউ তার পেছনে লেগেছে।
আর এই খেলায় এবার সে শিকার হতে পারে।
## ৯
সকাল ১০টা।
রোদ উঠেছে ঠিকই, কিন্তু আমার মন এখনও সেই কুয়াশায় ঢাকা।
হঠাৎ ফোনটা বেজে উঠল।
 নিলয় কলিং…
— “হ্যালো?”
— “আসসালামু আলাইকুম, আপু।”
নিলয়ের কণ্ঠে এক ধরনের আনন্দ আর উত্তেজনা।
— “ওয়া আলাইকুম সালাম, কী খবর রে,ভাই?”
— “তুমি আজই আমাদের বাসায় চলে এসো। দেরি করো না।”
— “কিন্তু হঠাৎ? কী হয়েছে?”
— “কাল রাতে আমি সব নিয়ে এসেছি।”
আমি থমকে গেল।
আমার কণ্ঠ কেঁপে উঠল—
— “কি এনেছিস তুই, ভাই?”
— “সিসিটিভির হার্ডড্রাইভ। সব। পুরোটা।”
আমার বুকের ভিতর যেন দু-তিনবার ধুকপুক করে উঠল।
আমার চোখে-মুখে হতভম্বতা, আশঙ্কা, কিন্তু একইসাথে আশার কণা।
আমি আর দেরি করলাম না।
একটা ওড়না জড়িয়ে, দরজা খুলে বাইরে বেরিয়ে গেলাম।
পায়ে পায়ে ছুটে চললাম সেই ভবিষ্যতের দিকে, যেখানে হয়তো লুকিয়ে আছে সত্যের মুখ।
ফাতিমার বাসার দিকে যেতে যেতে আমার মনের মধ্যে চলতে থাকল হাজারো প্রশ্ন—
“আসলে কি প্রমাণ মেলবে?”
“আমি প্রস্তুত তো সেই ভয়ংকর সত্য দেখতে?”
“এই যুদ্ধটা আমি পারব তো শেষ করতে?”
কিন্তু আমি জানতাম—
এটা শুরু তাকে করতেই হবে।
কারণ অন্য কেউ তার হয়ে দাঁড়াবে না।
## ১০
নিলয় চোখ নামিয়ে মনিটরের দিকে তাকিয়ে আছে।
স্ক্রিনে ফুটেজের তালিকা আসছে, একটার পর একটা।
২০ জুন
২২ জুন
২৩ জুন...
কিন্তু ২১ জুন — নেই।
নিলয়ের ঠোঁট শুকিয়ে আসে।
সে চোখ তুলে তাকায় আমার দিকে।
চোখে দুঃখ, অপরাধবোধ।
— “আপু... ২১ তারিখের কোনো ফুটেজ নাই।”
আমার মুখ থেকে রঙ উড়ে যায়।
মুখ শুকিয়ে আসে।
সে নিঃশব্দে উঠে দাঁড়াই।
আবার, চুপচাপ বসে পড়ি বিছানায়।
চোখে অন্ধকার, হৃদয়ে খালি শূন্যতা।
হঠাৎ ফাতিমা বলে ওঠে—
— “নিলয়… ডেটা রিকভার করতে পারবি না?”
নিলয় মাথা নিচু করেই থাকে কিছুক্ষণ।
তারপর ধীরে বলে—
— “করার চেষ্টা করতে পারি।

নিলয় উঠে দাঁড়ায়, একটু গম্ভীর কণ্ঠে বলে—
— “ওটা delete করা হয়েছে, এমনকি রিসাইকেল বিন থেকেও মুছে ফেলা হয়েছে।
তবে… হার্ডড্রাইভে এখনও সেই তথ্যের ছায়া থেকে যেতে পারে।
আমি Deep Scan চালু করছি।”
একটু থেমে সে বলে,
— “সময় লাগবে ৩-৪ ঘণ্টা।
তবে আশা করছি… কিছু একটা পাবো।”
## ১১
ফাতিমার বাসা থেকে বেরিয়ে আসতেই, নিলয় বাইকটা সামনে এনে দাঁড় করাল।
চোখে ক্লান্তি, কিন্তু মুখে যেন একটা অদ্ভুত দায়িত্ববোধ।
আমি একবারও কিছু জিজ্ঞেস করিনি…
কিছু বলিনি…
তবু সব যেন ঠিকঠাক চলছিল।
আমি বাইকে উঠে বসলাম, ফাতিমার ভাইয়ের পিছনে—
যে আজ আমার কাছে শুধু একজন ভাই না,
একটা ঢাল, একটা আস্থার দেয়াল।
রাস্তাগুলো অদ্ভুত রকম শান্ত।
আকাশ লালচে হয়ে আছে, যেন সন্ধ্যা নামার আগে রক্তমাখা স্নান করছে।
হাওয়াটা শীতল,
কিন্তু বুকের ভেতরটা গরম হয়ে আছে—
একটা আশঙ্কা, একটা আশার সাথে জুড়ে থাকা ভয়।
আমি ফোনটা মুঠো করে ধরে ছিলাম।
বারবার মন বলছিল—
“যদি কিছু না পাওয়া যায়?”
আর মনের গভীর থেকে উত্তর আসছিল—
“তাহলেও তোকে থেমে যাওয়া যাবে না, নূর।”
আমার বাসার সামনে নিলয় বাইক থামাল।
আমি দরজার দিকে এগোতে থাকি।
সে পেছন থেকে বলে উঠল—
“স্ক্যান চলছে।
রাত যতোই হোক,
কিছু পেলেই জানাবো।”
আমি একবার পেছনে তাকালাম।
ওর চোখে আমি দেখলাম একটা যুদ্ধ শুরু হয়ে গেছে।
আমি শুধু বললাম—
“দোয়া কর, সত্য যেন একবার নিজের পায়ে উঠে দাঁড়াতে পারে।”
দরজা খুলে ঘরে ঢুকে পড়ি।
কোনো শব্দ করিনি,
একটা রাত বাকি,
একটা উত্তরের অপেক্ষা,
আর আমার সম্মানের প্রতিচ্ছবি—
একটা ফুটেজ।
রাতটা যেন কেটে গেল না।
আমি বিছানায় ছিলাম ঠিকই,
কিন্তু চোখে ঘুম ছিল না।
নীরবতায় কান ঝাঁ ঝাঁ করছিল…
কখন যেন বুকের ভেতর একটা পাথর বসে গেছে।
হঠাৎ বাইরে থেকে ভেসে এলো—
"আস্-সালাতু খায়রুম মিনান্নাওম…"
ফজরের আজান।
আমি উঠে পড়লাম।
পানি দিয়ে অজু করে নিলাম।
উঠে দাঁড়িয়ে দু'রাকাত নামাজে সিজদাহ দিলাম।
সেই সিজদাহটা যেন বুকের সব ভার নামিয়ে দিলাম মাটিতে।
আমি কেঁদে ফেললাম।
চোখ বেয়ে অঝোরে পানি নামছিল।
কিন্তু আজকের কান্নাটা আর ভাঙা মন থেকে না—
এটা ছিল আমার রবের কাছে ফিরে আসার কান্না।
আমি দু'হাত তুলে বললাম—
“আল্লাহ! তুমি তো জানো আমার অপরাধ কি ছিল না…
তুমি তো জানো কে সত্য আর কে অন্যায় করল।
তুমি আমার বিচার করো।
আমি কারো নামে কিছু বলিনি,
কিন্তু তুমিই তো সর্বশ্রেষ্ঠ সাক্ষী।
হে রব! সত্যকে প্রকাশ করো।
আমার দুনিয়া রক্ষা করো, আমার আখিরাতও।”
আমি সিজদাহে পড়ে গেলাম।
আজ আমি একা নই।
আজ আমার সাথে আছে আমার আল্লাহ।
আমি নামাজ শেষ করে জানালার পাশে বসে ছিলাম।
ভোরের আলো একটু একটু করে ছড়িয়ে পড়ছে।
বাতাসে একধরনের সতেজতা,
তবুও আমার বুকের ভিতর চিনচিন করছে।
ঠিক তখনই—
ফোনটা বেজে উঠল।
আমি চমকে উঠলাম।
স্ক্রিনে ভেসে উঠল: "নিলয় কলিং…"
— “হ্যালো?”
আমার গলা কাঁপছিল একটু।
নিলয়ের গলা ছিল চাপা উত্তেজনায় ভরা।
— “আপু, তুমি কাল সকালে চলে এসো আমাদের বাসায়।”
— “মানে?”
— “আমি আর ফাতিমা আপু যাচ্ছি তোমাকে নিতে।
আর মাত্র ৩০-৪০ মিনিট…
ডাটা রিকভার শেষ হয়ে যাবে।”
আমার বুকের মধ্যে কী যেন ছলকে উঠল।
আমি চুপ করে আছি।
নিলয় একটু থেমে বলল—
— “আপু… কিছু একটা আসতে শুরু করেছে…
তবে পুরোটা স্ক্যান শেষ না হলে বলা যাচ্ছে না।”
আমার চোখ ভিজে উঠল।
আমি আস্তে বললাম—
— “আচ্ছা ভাই, আমি আসছি।”
ফোন কেটে গেল।
আমি জানলার দিকে তাকিয়ে থাকলাম কিছুক্ষণ।
পাখিরা ডাকছে, রোদ আসছে…
আর আমার জীবনের অন্ধকার থেকে হয়তো একটুখানি আলো ধীরে ধীরে ফুটে উঠছে।
## ১২
সকাল ৭টার একটু পরেই কলিংবেল বাজল।
আমি দরজা খুলতেই দেখি,
নিলয় আর ফাতিমা দাঁড়িয়ে আছে—চোখে ঘুম জড়ানো, কিন্তু মুখে দৃঢ়তা।
তারা এসেই যেন বাড়ির বাতাসটা একটু বদলে দিল।
আম্মু তখনও রান্নাঘরে।
আমি চোখের ইশারায় দুজনকে চুপচাপ ভেতরে আনলাম।
আমি চট করে দুটো প্লেট নিয়ে এলাম।
আম্মু কিছুই বোঝেননি।
ওনাকে শুধু বললাম—
“ফাতিমা আর নিলয় একটা গ্রুপ প্রেজেন্টেশন করতে আসছে।”
আম্মু হেসে মাথা নাড়লেন।
নিলয় খুব ভদ্রভাবে বলল,
“খালাম্মা, এত সকালে কষ্ট দিলাম আপনাকে।”
আম্মু হেসে উত্তর দিলেন,
“আরে না না, নাস্তা না খেয়ে যাবে নাকি?”
তারা দুজনে খুব সাধারণভাবে নাস্তা করল,
আর আমি ভিতরে ভিতরে পুড়তে থাকলাম—
মাথার ভেতর বারবার ভেসে উঠছে একটা পর্দাহীন ভিডিও স্ক্রিন,
যেখানে আমার জীবনের অন্ধকারতম দিনটা হয়তো লুকিয়ে আছে।
নাস্তা শেষে আমি আম্মুকে বললাম—
“আম্মু, গ্রুপ প্রেজেন্টেশনটা একটু লম্বা হবে।
আমরা দুপুরে ফিরব।”
আম্মু বললেন,
“আচ্ছা মা, সাবধানে যাস।”
আমি আর কিছু বলিনি।
চোখ নামিয়ে রওয়ানা হলাম।
বাইরে রোদ উঠেছে,
সকালের বাতাসটা স্বচ্ছ।
কিন্তু আমার মনে হচ্ছিল,
আজকের রোদটা যেন প্রশ্ন ছুঁড়ে দিচ্ছে—
“নূরজাহান, তুমি কি প্রস্তুত সত্যের মুখোমুখি হতে?”
## ১৩
নিলয় ল্যাপটপটা টেবিলের ওপর রাখল।
তার চোখে উত্তেজনা, কিন্তু ঠোঁটে চেপে রাখা শব্দ।
স্ক্রিনে একটা ফোল্ডার খুলল সে— “Recovered_21June”.
আমি আর ফাতিমা নিঃশ্বাস বন্ধ করে তাকিয়ে আছি।
নিলয় ভিডিও চালু করল।
সময়: ০৯:৪৮ AM
আমি নিজেকে দেখি…
আমি… সত্যিই আমি…
ছাতা ভিজে গেছে, কাঁধে ব্যাগ, এক হাতে খাতা ধরা, ক্লাসরুমে ঢুকছি।
কেমন অসহায় লাগছে আমাকে দেখতে।
০৯:৫০… ০৯:৫৮… ১০:০০
ক্লাসরুম ফাঁকা। আমি বেঞ্চে বসে খাতার পাতা উল্টাচ্ছি।
১০:০২ AM
সে আসে।
হ্যাঁ… সৈকত স্যার।
আমি গলার নিচে যেন একটা পাথর জমে যেতে অনুভব করলাম।
স্ক্রিনে দেখি, সে ঘরে ঢুকে সরাসরি আমার দিকে এগিয়ে আসে।
তার মুখে অদ্ভুত হাসি।
তার চোখ… সেই চোখ আমি আগে কখনও বুঝিনি।
আজ বুঝতে পারছি।
১০:০৫
সে আমাকে একটা খাতা দেয়।
আমি মাথা নিচু করে লিখতে শুরু করি।
সে চলে যায় অফিস রুমে।
১০:২১
সে ফিরে আসে…
হাতে এক কাপ চা।
আমি দেখি, সে আমার টেবিলে কাপটা রেখে কী যেন বলে…
আমি মাথা নাড়ি।
১০:২৭
সে আবার বেরিয়ে যায়।
আমার হৃদপিণ্ড এখন স্পষ্ট শুনতে পাচ্ছি।
১০:৩৪
আমি স্ক্রিনে দেখি… আমি নিজেই।
আমার শরীর হেলে পড়ছে…
আমি টলতে টলতে বেঞ্চে গড়িয়ে যাচ্ছি…
...আমি নিস্তেজ।
একটুও নড়ছি না।
আমি আর সহ্য করতে পারছিলাম না।
আমার গলা শুকিয়ে আসছে।
ফাতিমা আমার পাশে এসে জড়িয়ে ধরল।
আমি বুঝে গেছি—
এই ভিডিও এখন আর শুধু একটা ফুটেজ না।
এটা এখন সত্যের চিৎকার।
এটা আল্লাহর তরফ থেকে পাঠানো প্রমাণ।
এটা আমার পুনর্জন্ম।
কারো মুখে কোনো শব্দ নেই।
আমার চোখে অশ্রু ছিল, কিন্তু মনটা স্থির রাখার চেষ্টা করছিলাম।
ফাতিমা হঠাৎ বলল, গলা চেপে—
— “নিশ্চয়ই সেই চা-তে কিছু ছিল… তোর শরীর তো একদম অচেতন হয়ে গিয়েছিল, নূর।”
তার গলায় একটা ধ্বংস করে দেওয়ার মত রাগ।
নিলয় তখন ল্যাপটপে দ্রুত টাইমলাইন স্ক্রাব করছিল।
সে বলে—
— “ঠিক বলছিস আপু। আমি এখন ১০:০৫ থেকে অফিস রুমের ফুটেজটা চেক করি।”
সে দ্বিতীয় ক্যামেরার ভিডিও প্লে করল—
অফিস কক্ষের ভেতরের ক্যামেরা।
সময়: ১০:০৫ AM
সৈকত রুমে ঢুকল।
সে দরজা বন্ধ করল।
একটু তাকাল চারপাশে।
তারপর সে টেবিলের ড্রয়ার খুলল।
নিলয় জুম করল স্ক্রিন।
একটা সাদা কৌটা বের করল সৈকত।
তার পাশে রাখা চায়ের কাপ খুলে, সেই কৌটার কিছু গুঁড়ো মিশিয়ে দিলো।
তারপর নাড়ল, কাপটা হাতে নিলো।
ফাতিমা গর্জে উঠল—
— “বলার কিছু নেই আর! ওটাই ছিল অচেতন করার ওষুধ।”
আমি চুপ।
আমার চোখে পানি নেই এইবার,
শুধু ঠোঁট কাঁপছে।
নিলয় ভিডিও চালিয়ে নেয়।
১০:২১-এ সৈকত সেই চা নিয়ে ক্লাসরুমে ঢোকে।
আমার সামনে রেখে যায়।
আমি চুমুক দিই।
আমার মনে হচ্ছিল, আমি নিজের মৃত্যুর স্বাক্ষরপত্রে সই করছি ভিডিওতে।
নিলয় চাপা গলায় বলল—
— “এটাও কপি করে রাখছি। এটা ফাইল-প্রমাণ হিসেবে যথেষ্ট।
এখন দেখি, সে কি ক্লাসরুমে ফিরে আসে আবার।”
আমি মাথা নিচু করে বলি—
“চালিয়ে যা ভাই… এবার সব দেখতে চাই… সত্যটা মুখোমুখি হতেই হবে।”
১০:৫৬
সে আবার আসে।
সেই একই মানুষ… কিন্তু আজ যেন তাকে আমি চিনতেই পারছি না।
এই মানুষটা একটা মুখোশ পরে ছিল এতদিন।
আজ সে নিজেই নিজের মুখ খুলে দিয়েছে।
সে ঢুকে, রুমের দরজা আটকে দেয়।
ক্যামেরা সব দেখছে।
আমি… এখন জানি— আল্লাহও দেখেছিলেন সেদিন।
সে আমার দিকে এগিয়ে আসে।
এক নিঃশ্বাসে…
এক অন্ধকারে ভরা চোখ নিয়ে।
আমি, নিস্তেজ।
আমি, অজ্ঞান।
আমি, অসহায়।
সে আমার দুই বাহু ধরে তুলে নেয়…
পেছনের দিকে জোড়া করা বেঞ্চের ওপর আমাকে শুইয়ে দেয়।
আমার মাথা একদিকে কাত হয়ে পড়ে…
চুল এলোমেলো হয়ে গেছে…
কোনও প্রতিরোধ নেই।
আমি স্ক্রিনে তাকিয়ে আছি।
নিজেকে দেখতে পাচ্ছি— অথচ আমি যেন নিজেই নিজের লাশ।
পাশে বসে থাকা নিলয় চেয়ার সরিয়ে উঠে দাঁড়ায়।
তার মুখটা ভেঙে গেছে,
চোখ জ্বলজ্বল করছে।
সে কেঁদে ফেলে।
আর কিছু না বলে রুম থেকে বেরিয়ে যায়।
ফাতিমা আমার হাত চেপে ধরে বসে আছে।
কিন্তু আমি?
আমি যেন পাথর হয়ে গেছি।
আমার চোখ খোলা, কিন্তু ফোঁটা পড়ছে না।
আমার ঠোঁট নড়ে না, কিন্তু ভেতরে চিৎকার বাজছে—
“এই আমি… এই আমার সাথে কী করল?”
আমি কিছুতেই চোখ সরাতে পারছিলাম না।
সেই পৈশাচিক দৃশ্য চলছিল।
ক্লিক… ক্লিক… সময় এগোচ্ছে।
আমি বসে…
নিজের ধ্বংস দেখছি।
চোখ বন্ধ করলাম আমি।
কিছু বললাম না।
কিছুই না।
শুধু ঠোঁটের কোণটা নড়ে উঠল—
“ইয়া আল্লাহ…
তুমি সব দেখেছো তো?
তুমি তো জানো…”
সব শেষ হয়ে গেল।
আমার শরীর নিশ্চল,
চোখ বন্ধ, মন অচেতন।
আর সে?
সে ধীরে ধীরে উঠে দাঁড়ায়।
দেখলাম— স্ক্রিনে, তার চোখে একটুও ভয় নেই।
কোনো অপরাধবোধ নেই।
শুধু ঠান্ডা, কৌশলী একটা মুখ।
সে আমার জামা-কাপড় গুছিয়ে দেয়।
আমার চুল ঠিক করে।
আমার গায়ের ওড়নাটা আবার আমার গায়ে জড়িয়ে দেয়।
আমি নড়ি না। আমি শুনি না। আমি দেখি না।
সে আমাকে তুলে বসিয়ে দেয় আমার বেঞ্চে।
হাতদুটো গুছিয়ে রাখে কোলে।
মাথাটা হালকা করে হাই বেঞ্চের ওপর হেলিয়ে দেয়,
যেন আমি ঘুমিয়ে পড়েছি।
ঘুম না, এটা ছিল নিঃশ্বাসের কবর।
ঠিক সেই সময়, উত্তরপত্রটা বেঞ্চ থেকে পড়ে যায় মেঝেতে।
সাদা কাগজটা
আর আমি?
নীরব। নিস্তব্ধ। নিথর।
ছিঃ… আমি বলতেও ঘৃণা পাই।
আমি তো তার মেয়ের বয়সী।
সে আমাকে "পাগলি মেয়ে" বলে ডাকত…
আর সেই মানুষটা এমন কিছু… করে যেতে পারে? 

## ১৪
সেদিন সন্ধ্যায় আমরা গেলাম তার বাসায়।
আমি, ফাতিমা, আর নিলয়।
আমার হাত কাঁপছিল।
তবুও আমি ঠিক করেছিলাম—
এই মিথ্যার ঘরে আলো জ্বালব আমি নিজে।
তার ফ্ল্যাটে গিয়ে কল বেল চাপলাম।
দরজা খুললেন এক নারী।
শাড়ি পরা, চোখে ক্লান্তি।
তবে ঠোঁটে এক মিষ্টি হাসি।
— "আপনারা…?"
— "আমি… আমি নূরজাহান। সৈকত স্যারের ছাত্রী ছিলাম।"
— "আসুন, ভিতরে আসুন। উনি এখন বাইরে গেছেন।"
আমরা বসি।
সে চা আনতে যায়।
আমি ফাতিমার হাত চেপে ধরি।
নিলয় নিচু গলায় বলে,
— "আপু, সময় এখনই। দেরি করো না।"
সে এসে বসে।
আমি তার চোখে চোখ রাখি।
বললাম,
"আমি জানি না আপনি আমাকে বিশ্বাস করবেন কিনা…
কিন্তু আমি যদি চুপ থাকি, তাহলে আমি মানুষ হিসেবে নিজেকে ক্ষমা করতে পারব না।"
সে একটু থমকে যায়।
আমি আরেকটু এগিয়ে বলি—
"আপনার স্বামী… সৈকত স্যার…
সে আমাকে অজ্ঞান করে… আমার সাথে জোর করে…
আমি বলার ভাষা খুঁজে পাই না।"
তার চোখ ধীরে ধীরে বিস্ফারিত হয়।
তার হাত থেকে কাপ পড়ে যায়।
ফাতিমা বলে ওঠে—
"আন্টি, আমাদের কাছে প্রমাণ আছে।
সিসিটিভি ফুটেজ।
সব আছে।"
নিলয় বলে—
"আপনি চাইলে আমরা আপনাকে সেটা দেখাতে পারি।
কিন্তু আমরা এখানে প্রতিশোধ নিতে আসিনি।
শুধু চাই, আপনি যেন অন্ধ না থাকেন।"
তার ঠোঁট কাঁপে।
সে কিছু বলতে পারে না।
একটা সময় চুপচাপ বলে—
"তোমার বয়স আমার মেয়ের মতো…
আমি… আমি কিছু বলতেও পারছি না…"
সে উঠে যায়।
ভিতরের ঘর থেকে কান্নার শব্দ আসে।
আমরা কেউ কিছু বলি না।
আমি শুধু জানতাম,
আজ আমি নিজের সত্য একটা নারীর কানে দিয়ে এসেছি,
যার স্বামী আর আমার শিক্ষক ছিল একই মানুষ।
তবে তার চোখেও আজ সেই মুখটাই নতুন করে ধরা পড়ল।
## ১৫
আমি জানি না এরপর কী হলো।
সব যেন আমার হাতের বাইরে চলে যায়।
শুরু হলো গুঞ্জন।
তারপর সেটা ছড়িয়ে গেল আগুনের মতো।
লোকজন আর পেছন পেছন আমার প্রশংসা করলো না।
তারা চুপচাপ বললো,
— "ওই মেয়েটা না ধর্ষিতা?"
— "কে বিয়ে করবে ওকে এখন?"
আমি কিছু বলিনি।
শুধু দেখলাম—
আমার মা সারাদিন কান্না করে।
আমার বাবা চুপ হয়ে যান।
যেন মেয়ের সম্মানের সঙ্গে সঙ্গে তার কণ্ঠও হারিয়ে গেছে।
আর আমার বিয়ে…
হ্যাঁ, একটা পরিবার এসেছিল।
সব ঠিকঠাক চলছিল।
কিন্তু কেউ একজন চাপা গলায় ফিসফিস করে বলে দিয়েছিল—
— “ওই মেয়ে… ধর্ষিতা…”
আর কেউ ফিরে আসেনি।
আমি আয়নায় তাকাই।
আমার চেহারা যেন অপরাধী এক মুখ।
কিন্তু আমার অপরাধ কি?
সত্য বলা?
নাকি বেঁচে থাকা?
আমি বুঝলাম, আমার যা সর্বনাশ হবার ছিল, তা হয়ে গেছে।
তবে এখন আমি চুপ থাকব না।
আমি বাবা’র হাত ধরলাম।
ফাতিমা পাশে দাঁড়াল।
নিলয় আমার পেছনে ছায়া হয়ে দাঁড়াল।
আমি থানায় গেলাম।
আমি মামলা করলাম।
সৈকতের নামে।
আমার ধর্ষকের নামে।
এইবার শেষ দেখে ছাড়ব আমি।
## ১৬
প্রসিকিউশন অফিসার একদিন আমাকে ডেকে বললেন—
— “নূরজাহান, বিচারক একজন নারী।
আপনি চাইলে শুধু তাঁর সঙ্গেই ভিডিওটি শেয়ার করা যাবে।
পাবলিক এক্সপোজার লাগবে না।
আর ভিডিও ফুটেজ সেন্সর করলে সেটা একদম ঠিকভাবেই কোর্টে প্রমাণ হিসেবে জমা দেওয়া যাবে।”
আমি গভীর নিশ্বাস ফেলি।
এটা ছিল যেন অন্ধকারে এক টুকরো আলো।
আমার সম্মান যেমন আছে,
তেমনি আমার সত্যও থাকবে।
আদালতে প্রমাণ হলো একে একে।
ফুটেজ, জবানবন্দি, মেডিকেল রিপোর্ট, ডিজিটাল ফরেনসিক—
পাই পাই করে হিসাব হলো।
অবশেষে, বিচারক রায় পড়লেন।
— "অপরাধী সৈকত আহমেদকে নারী ও শিশু নির্যাতন দমন আইন ২০০০ (সংশোধিত ২০০৩) এর ধারা অনুযায়ী যাবজ্জীবন কারাদণ্ড দেওয়া হলো।"
আদালতজুড়ে একটা গুঞ্জন।
কেউ চুপ, কেউ চোখ মুছছে।
আর তখনই…
শুনানির শেষে, যখন পুলিশ তাকে হাতকড়ায় নিয়ে যাচ্ছে…
তখন সামনে দাঁড়িয়ে গেল আশা।
হ্যাঁ,
সৈকতের বড় মেয়ে।
আমাদের এক ব্যাচ জুনিয়র।
চুপচাপ মেয়ে। নরম স্বভাব।
আজ সে যেন অন্যরকম।
সে তার বাবার দিকে তাকিয়ে কাঁপছিল।
চোখে জল, গলায় শব্দ নেই।
সে কিছু বলেনি।
শুধু কেঁদেছে।
ফুপিয়ে ফুপিয়ে কেঁদেছে তার বাবার চোখের সামনে দাঁড়িয়ে।
সৈকত তাকিয়ে রইল—
হয়তো ক্ষমা চাইতে চেয়েছিল।
হয়তো কিছু বলতে চেয়েছিল…
কিন্তু কথা ফুরানোর আগেই—
আশা একটা কষে চড় বসিয়ে দিলো তার বাবার মুখে।
ঠাস!
আদালত স্তব্ধ হয়ে গেল।
কেউ কিছু বলল না।
শুধু গলার কাছে একটা ধ্বনি আটকে রইল অনেকের।
এই চড়টা কেবল হাতের নয়।
এটা ছিল এক মেয়ে থেকে এক বাবার প্রতি চূড়ান্ত ঘৃণার ঘুষি।
যার পাপ, নিজের পরিবারকে পুড়িয়ে ছাই করে দিয়েছে।
সৈকত কিছু বলেনি।
পুলিশ তাকে টেনে নিয়ে গেল।
আর আমরা?
আমরা শুধু দাঁড়িয়ে রইলাম…
এই দৃশ্য মনে গেঁথে নিয়ে।
সৈকত তার শাস্তি পেয়েছে। অপমানিত হয়েছে।
চোখের সামনে তার মেয়ে তাকে চড় মেরেছে।
তার পরিবার তাকে ছেড়ে দিয়েছে।
তার কোচিং বন্ধ হয়ে গেছে।
সে এখন একজন দণ্ডিত ধর্ষক।
কিন্তু—
আমার কী হলো?
আমার শরীর, আমার স্বপ্ন, আমার আত্মবিশ্বাস—
সবই কি ফিরেছে?
আমার জীবনে যেন ছায়া নেমে এসেছে।
আমার বাবা সারাদিন চুপচাপ বসে থাকেন।
যেন তাঁর বুকের ভেতরে কিছু চিৎকার করে যাচ্ছে—কিন্তু মুখে আসে না।
আমার মা…
তিনি কথা কম বলেন।
আমার দিকে তাকিয়ে থাকেন শুধু,
আর কিছু বুঝি না—শুধু দেখি, তাঁর চোখ ভিজে আছে।
আমার পড়াশোনা বন্ধ হয়ে গেছে।
যেন কলেজ, ক্লাসরুমের দরজা শুধু আমার জন্য বন্ধ হয়ে গেছে।
বন্ধুদের মুখেও এখন কিছুটা করুণা, কিছুটা কৌতূহল।
পেছনে কথা হয়।
চোখের ভাষায় অনেক কিছু বলা হয়।
আমার চাচা-মামারা আমার বিয়ের কথা ভাবেন।
তাদের মনে ভয়—
কিন্তু, আমি কী ভুল করেছিলাম?
আমি তো শুধু একদিন পরীক্ষা দিতে গিয়েছিলাম…
তাহলেই আমার শরীর, শিক্ষা, স্বপ্ন—সব পুড়ে ছাই হয়ে গেল?
প্রায় প্রতিদিন বাসায় নতুন নতুন প্রস্তাব আসে।
সবাই দেখে—আমার রূপ, গুণ, চরিত্রের সার্টিফিকেট!
কিন্তু এরপর কেউ জেনে যায়,
"এই সেই মেয়ে… যে কিনা…"
আর কেউ থাকে না।
আমি আয়নার সামনে দাঁড়াই।
নিজেকে দেখি।
নিজের চোখে ঘৃণা খুঁজি—
কিন্তু পাই না।
কারণ আমি জানি, আমি অপরাধী নই।
আমি বেঁচে আছি—
এটাই আমার প্রতিশোধের প্রথম ধাপ।
## ১৭
দেখতে দেখতে কেটে গেল দুই বছর,
একদিন দুপুরে হঠাৎ দরজায় কড়া নড়ে।
মা গিয়ে খুললেন।
দেখি—ফাতিমা এসেছে, সাথে নিলয়।
আমার হৃদয়ে কেমন এক ঢেউ উঠল—
অনেক দিন পর দেখা…
অনেক কিছু বদলে গেছে এ দুই বছরে।
ফাতিমার হাতে বিয়ের চুড়ির শব্দ।
চেহারায় প্রশান্তি।
সে আমাকে জড়িয়ে ধরল, অনেকক্ষণ।
তার গলায় নতুন এক আত্মবিশ্বাস,
একটা ঘর আছে তার,
একটা জীবন।
আমি জিজ্ঞেস করলাম,
— “তোর বর কেমন রে?”
সে হেসে বলল,
— “ভালো। আলহামদুলিল্লাহ্।
একজন ভালো মানুষ। একজন প্রতিষ্ঠিত ব্যবসায়ী।”
তার পাশে দাঁড়িয়ে ছিল নিলয়।
চেহারায় পরিণতি এসেছে।
চোখে চিন্তাশীলতা।
ফাতিমা বলল,
— “নিলয় এখন আমাদের বিজনেসের ম্যানেজার। আমার স্বামীর বিশ্বস্ত সহকারী।
এই ছেলেটা এখন অনেক ম্যাচিউর।”
আমি চুপ করেই রইলাম।
হয়ত হেসেওছিলাম একটু, মৃদু।
আমি চোখ নামিয়ে বললাম,
— “আমার পড়াশোনা যদি বন্ধ না হতো,
তবে হয়ত এখন আমি অনার্স সেকেন্ড ইয়ারে থাকতাম,
কোনো সাবজেক্টে…
জুলোজি, হয়ত কেমিস্ট্রি।
কিন্তু সে তো হয়নি।”
আমার কণ্ঠে কোনো অভিমান ছিল না,
কিন্তু কোথাও একটা হারিয়ে যাওয়া সময়ের হাহাকার ছিল।
নিলয় বলল না কিছু।
শুধু চুপ করে তাকিয়ে ছিল আমার দিকে—
একজন বোনের মতো দেখা নেওয়া মানুষকে,
সম্ভবত একজন যোদ্ধাকে সম্মান জানিয়ে।
আমার মা খাবার সাজালেন।
তারা খেতে বসলো।
আমার ঘরের পরিবেশে যেন একটা নীরব স্বস্তি ফিরে এলো।
ফাতিমা আমাকে বলল,
— “তুই আবার পড়াশোনা শুরু কর। সময় যায় ঠিকই,
কিন্তু জীবন শেষ হয় না।”
খাওয়া শেষে, নিলয় আর ফাতিমা আমাকে আমার ঘরে নিয়ে এলো। বললো, কথা আছে। 
ফাতিমার দিকে তাকিয়ে বললাম,
— "কি কথা বল?"
ফাতিমা কিছুটা সংকোচ নিয়ে বলল,
— "দোস্ত, তুই আসলে কি ভাববি, আমরা ঠিক বুঝতে পারছি না। কিন্তু…"
আমি অপেক্ষায় রইলাম।
— "কিন্তু কী?"
ফাতিমা একটু একটু করে কথা বাড়াল,
— "একটা প্রস্তাব আছে…"
— "কিসের প্রস্তাব?"
এবার সে চুপ করে একদিক ঘুরে বলল,
— "তোর আপত্তি না থাকলে, নিলয় কে বিয়ে কর তুই।"
আমার মাথায় যেন বজ্রপাত হলো।
“কী! এত বড় কথা কীভাবে বলতে পারে? আমি তো তার বড় বোনের মতো!”
আমি দাঁড়িয়ে গিয়ে কঠিন কন্ঠে বললাম,
— "তোর থেকে এটা আশা করিনি, ভাই।"
নিলয় কিছুক্ষণ চুপ থেকে বলল,
দেখো, আপু, আমাকে ভুল বুঝ না প্লিজ।
আমি কখনো তোমাকে আপু ছাড়া অন্য কোনোভাবে দেখিনি কোনদিন।
কিন্তু আমরা সেদিন বলেছিলাম, তোমার জীবন, তোমার সম্মান আমাদের দায়িত্ব।
আর সেই দায়িত্ব আমরা ঠিক মতো পালন করতে পারিনি।
আমি সম্মান রেখে এই প্রস্তাব দিচ্ছি।
আমার বড় বোন, দুলাভাই, বাবা সবাই এতে খুশি।
দেখো, আমি বিশ্বাস করি—তোমার কোনো দোষ নেই।
তাহলে সমস্যা কী?
আমি তোমার মতো সাহসী, ভদ্র এক নারীর সঙ্গী হতে চাই।
“কিন্তু, সমাজে কি ভাববে?
আর আমার জন্য লোকে তো তোকেও বদনাম করবে।
আমার জন্য তুই সারাজীবন কেন এই বোঝা নিয়ে চলবি?”
আমি চোখ মেলে নিলয়ের দিকে তাকালাম,
ভয়ের, লজ্জা আর দ্বিধার ছায়া মেশানো।
“তোর জীবন তো তরুণ, তুই জীবনের শুরুতে—
আর আমি... আমি শুধু একটা দাগ, একটা কষ্ট।
আমি কীভাবে তোর ভবিষ্যৎ নষ্ট করতে পারি?”
নিলয় আমার চোখের দিকে তাকাল না।
কিন্তু তার চোখের কোণে জমা অশ্রু আমি দেখলাম।
সে ধীরে বলল,
— "লোকে কি ভাববে, সেটা তো আমাদের ভাবার কাজ নয়।
হয়ত আমার অনেক কমতি আছে।
কিন্তু আমি তোমাকে কখনো কষ্ট দিব না।
আমি তোমার পাশে থাকতে চাই—সম্মান দিয়ে, ভালোবেসে। আমি চাই, একজন আদর্শ সুপুরুষ হতে।"
আমি নরম কণ্ঠে বললাম,
— “আমি জানি, তুই আমাকে কখনো কষ্ট দিবি না,
দিতে পারিসও না।
কিন্তু...
কিভাবে বলব?
ছোট ভাই তুই আমার— কীভাবে ভাবতে পারি তোমার সঙ্গে এমন সম্পর্কের কথা?”
ফাতিমা বলল,
— “নূর, দেখ আমার ভাই অনেক ভেবেই এই সিদ্ধান্ত নিয়েছে।
আমার পরিবারও এটি মেনে নিয়েছে।
প্রথম কথা, এটা কি অন্যায়?
ইসলামে কি কোনো বাধা আছে?
না, নেই।
তাহলে?
আমরা কেন সমাজের ভুল মনোভাবের কাছে মাথা নত করবো?
আমাদের আগে নিজের সম্মান ও শান্তির কথা ভাবা উচিত।”
নিলয় বলল, “তুমি এটা বলো, আল্লাহর রাসুল (সা) কি বেশি বয়সের মেয়েকে বিয়ে করেননি?”
## ১৮
এরপর যেন চোখের পলকে অনেক কিছু ঘটে গেল।
আমার পরিবার—যারা প্রথমে থমকে গিয়েছিল,
তারাও শেষমেশ সম্মতি জানাল।
ফাতিমার আব্বুর কথায় সবাই চুপ হয়ে গেল—
কারণ সেই কথা ছিল একেবারে যুক্তির কাঠিন্যে মোড়ানো,
আর মমতার কোমলতায় ভেজা।
আমি ভাবতেও পারিনি—আমার আর নিলয়ের... বিয়ে হবে!
সেই রাত।
আমার জীবনের প্রথম রাত নয়, কিন্তু নতুন এক জীবনের শুরু।
নিলয় আমার পাশে এসে ধীরে আমার হাত ধরল।
তার কণ্ঠ কাঁপছিল, অথচ কণ্ঠে ছিল অটল এক প্রতিশ্রুতি।
— “আপু...”
সঙ্গে সঙ্গেই জিহ্বায় কামড় দিয়ে থেমে গেল।
পরে হেসে বলল,
— “দেখো, আমি আজ থেকে তোমার ঢাল।
তোমাকে কেউ ছুঁতে চাইলে আমার বুক চিরে যেতে হবে।
তুমি শুধু আল্লাহর উপর ভরসা রাখো।”
তার “আপু” বলা শুনে আমি মুচকি হেসে বললাম,
— “আচ্ছা, এখন থেকে আমায় নাম ধরে ডাকিস।”
সে লজ্জায় হেসে ফেলে বলল,
— “সরি... আমি মানে... ঠিক আছে, ডাকব।”
সে সম্মতি জানাল।
এবং সেই প্রথম—আমার চোখের দিকে চোখ তুলে তাকাল।
তার দৃষ্টিতে ছিল বিস্ময়, শ্রদ্ধা, আর একরাশ অমল ভালোবাসা।
আমি আর নিজেকে সামলাতে পারলাম না।
আমার চোখ বেয়ে নীরব অশ্রু ঝরল—
চুপচাপ, যেন দীর্ঘদিন জমে থাকা কোনো বেদনার বরফ গলে পড়ছে ধীরে ধীরে।
আমি তাকে শক্ত করে জড়িয়ে ধরলাম,
যেন এটাই আমার জীবনের একমাত্র আশ্রয়।
সেও আমাকে আঁকড়ে ধরল—ভালোবাসা আর সম্মানের বন্ধনে।
আমি কিছুই বলতে পারলাম না,
শুধু কেঁদে ফেললাম...
আর মন থেকে আল্লাহর কাছে দোয়া করলাম—
“আল্লাহ, তুমি এই মানুষটাকে উত্তম প্রতিদান দিও।”
বহু আঁধার, বহু অপমান, বহু প্রতারণা আর এক অসীম দুঃখের পথ পেরিয়ে,
অবশেষে আমি একটা আশ্রয় পেয়েছি—
একটা নির্ভরতার নাম,
একটা নিরাপদ মানুষের চোখ,
একটা নতুন জীবনের দরজা।
আমার নাম নূরজাহান—“জগতের আলো”।
অনেক অন্ধকারে ডুবে ছিলাম।
আজ, আলোর দেখা পেয়েছি। 



