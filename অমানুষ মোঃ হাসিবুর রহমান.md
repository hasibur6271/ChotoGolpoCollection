রমজান মাস। হয়তো ১৭ বা ১৮ রোজা চলছে। সেদিন আমার ডিউটি বিকেল ৪টা থেকে রাত ১২টা পর্যন্ত। ব্যাটালিয়নে যাওয়ার জন্য প্রস্তুতি নিচ্ছিলাম, এমন সময় আমার চার বছরের ছেলে রোহান দৌড়ে এল।
-	"আব্বু, আমি কাল রোজা রাখব! আমার জন্য চকলেট আনবে, আচ্ছা?"
আমি মুচকি হেসে ওর মাথায় হাত বুলিয়ে দিলাম।
-	 "আচ্ছা, বাবা।"
সে খুশিতে লাফিয়ে দাদির কাছে ছুটে গেল। শারমিন, আমার স্ত্রী, আমাকে বিদায় জানাল। আমি ব্যাটালিয়নের উদ্দেশ্যে রওনা দিলাম।
২
ব্যাটালিয়নে পৌঁছেই দেখি, বেঞ্চে বসে আছেন জামাল ভাই। বয়স ৩৩-৩৪ হবে। তিনি আমার শ্বশুরবাড়ির এলাকার মুদি ব্যবসায়ী, এক সময়ের কুখ্যাত মাদক ব্যবসায়ী। কিন্তু জেল থেকে বেরিয়ে, মায়ের শেষ ইচ্ছার প্রতি শ্রদ্ধা রেখে, জীবন বদলানোর চেষ্টা করেছিলেন। বিয়ে করেছিলেন, একটা মুদি দোকান দিয়েছিলেন। কিন্তু তার অতীত যেন তাকে এখনো ছাড়েনি।
আমাকে দেখে সালাম দিলেন। আমি জিজ্ঞাসা করলাম, 
-	"কি ভাই? আজ আবার ডাকছে আপনাকে?"
তিনি দীর্ঘশ্বাস ফেললেন।
-	"হ্যাঁ ভাই, কি আর করার? জীবনের এক পাপ আমাকে শেষ করে দিল।"
তার চোখে ক্লান্তি স্পষ্ট।
-  "আপনার ছেলে কেমন আছে?"
-  "আলহামদুলিল্লাহ, রোহান ভালো আছে। আপনার মেয়ে?"
-  "ভালোই আছে ভাই, কিন্তু আজ বিরিয়ানি খেতে চেয়েছে। আমি দুপুর থেকে এখানে বসে আছি, অ্যাডিশনাল এসপি স্যার আসেনি। অথচ আমি রোজা আছি। এখন যদি বিরিয়ানি না নিয়ে যাই, মেয়ে খুব কষ্ট পাবে।"
আমি একটু খারাপ লাগা নিয়ে বললাম,
- "আপনার ব্যবসায়ও তো সমস্যা হয় এতে?"
-  "তা আর বলতে ভাই! ভাই, একটু দেখে বলবেন তো স্যার   কখন আসবে?"
আমি খোঁজ নিয়ে জানলাম, স্যার মিটিংয়ে আছেন, কখন আসবেন নিশ্চিত নয়। জামাল ভাই কিছুক্ষণ পর বললেন,
- ভাই, আমি একটা বিরিয়ানির প্যাকেট নিয়ে আসি, পরে সময় পাব না।
- "ঠিক আছে, তাড়াতাড়ি আসেন।"
কিছুক্ষণ পর তিনি ফিরে এলেন—এক প্যাকেট বিরিয়ানি, এক বোতল পানি, আর এক প্যাকেট বিস্কুট নিয়ে।
একটি অপরাধবিহীন বিচার
ইফতারের সময় হলো। আমি ইফতার করতে করতে দেখলাম, জামাল ভাই বেঞ্চে বসে শুধু পানি আর বিস্কুট দিয়ে ইফতার করছেন। আমি তাকে মাখানো মুড়ি আর খেজুর দিলাম।
এরপর এলেন অ্যাডিশনাল এসপি। তিনি এসেই বললেন,
-	"জামালকে কাস্টডিতে নাও!"
জামাল ভাই কেঁদে ফেললেন। আমি আর ক'জন সহকর্মী তাকে শান্তনা দিলাম,
-	"ভাই, ভয় পাবেন না। স্যার হয়তো রেগে আছেন, একটু পর ঠিক হয়ে যাবে।"
কিন্তু আমার মন কেমন যেন অস্থির হয়ে উঠল।
তারাবির পর তাকে রাতের খাবার দেওয়া হলো—ভাত, সবজি, আর ডিম। কিন্তু তিনি বিরিয়ানির প্যাকেটটা খুললেন না।
এরপর অনেক সময় কেটে গেল ভাই এর সাথে আর তেমন দেখা বা কথা হয়নি আমার। তারপর যখন রাত ১১টা বাজে। এএসপি স্যার বললেন,
-	"তাকে গাড়িতে তোলো!"
আমি বুঝতে পারলাম, কিছু একটা ঠিক নেই। আমরা গাড়িতে উঠে এগোলাম। একটা নির্জন মাটির রাস্তার কাছে থামলাম। তারপর স্যার জামাল ভাই কে নামাতে বললেন গাড়ি থেকে। তাকে নামিয়ে স্যারের সামনে আনা হলো। তিনি তখন জামাল ভাইকে উদ্দেশ্য করে বললেন,
-	"জামাল, পালা।"
জামাল ভাই কেঁদে ফেললেন, পায়ে ধরে বললেন,
-	"স্যার, আমাকে মাফ করে দিন! আমার স্ত্রী-মেয়ে আছে, তারা কী করবে?"
স্যার গম্ভীর গলায় বললেন,
-	"পালা জামাল। পালালে বেঁচে যাবি, নাহলে এখানেই গুলি করব।"
আমার শরীর ঝাঁপিয়ে উঠল। আমি কিছুই করতে পারলাম না। জামাল ভাই উঠে দাঁড়ালেন, দৌড় দিলেন... এবং তারপর—
একটি গুলির শব্দ বাতাসে কাঁপিয়ে দিল।
আমি বোবা হয়ে গেলাম। এরপর কিছু সময়ের মধ্যে অনেক কিছু হয়ে গেল। কিন্তু আমার মনে হচ্ছিল আমি যেন কোন দুঃস্বপ্ন দেখছি।

৩
রাত তখন দেড়টা। আমি বাসায় ফিরলাম। আমার ছোট ভাই, সাইদ দরজা খুলে দিল। আমি ধীরে ধীরে আমার ঘরের দিকে এগোলাম। হাতে একটা চকলেট—রোহান আনতে বলেছিল। ঘরে গিয়ে দেখি, ড্রিম লাইটের মৃদু আলোয় শারমিন আর রোহান গভীর ঘুমে আচ্ছন্ন। শারমিন রোহানকে বুকের মধ্যে জড়িয়ে রেখেছে, আর রোহান তার মায়ের বুকে, পৃথিবীর সবচেয়ে নিরাপদ স্থানে নিশ্চিন্তে ঘুমোচ্ছে।
আমি চুপচাপ দাঁড়িয়ে রইলাম। চকলেটটা হাতে নিয়েই দাঁড়িয়ে রইলাম। মনে হলো, জামাল ভাইয়ের মেয়েটাও হয়তো ঠিক এমনভাবেই তার মায়ের বুকে ঘুমিয়ে আছে। জানেই না, তার পৃথিবী আজ সংকুচিত হয়ে গেছে। জানেই না, আগামীকাল সকালে তার মাথার ছায়াটা চিরদিনের জন্য হারিয়ে যাবে।
আমার চোখ ঝাপসা হয়ে এল। চোখ মুছলাম আমি। তারপর আস্তে করে চকলেটটা শারমিনের বালিশের পাশে রেখে দিলাম।
হঠাৎ শারমিন জেগে উঠল। আমার মুখের দিকে তাকিয়েই সে বুঝতে পারল, কিছুতো একটা ঘটেছে। আমি বসে পড়লাম খাটের একপাশে। সে তড়িঘড়ি করে উঠে বসে আমার সামনে এল।
-	"কী হয়েছে? আপনি কাঁদছেন কেন?"
আমি কিছু বলতে পারলাম না। আমার কেবল মনে পড়ছিল, সেই বিরিয়ানির প্যাকেটটা… যে প্যাকেট জামাল ভাই তার মেয়ের জন্য নিয়ে গিয়েছিলেন, কিন্তু শেষ পর্যন্ত তার হাতেই রয়ে গেল।
শারমিন আমার হাত ধরল, শক্ত করে। আমি এক দীর্ঘশ্বাস ছেড়ে বললাম,
-	"শারমিন, জানো আমি একটা অমানুষ?"
সে কিছু না বলে আমাকে জড়িয়ে ধরল। আমি বসে ছিলাম, আর সে আমার মাথাটা টেনে নিজের বুকে চেপে ধরল আর খুব কোমল স্বরে আমাকে বলল,
-	"না, রোহানের আব্বু। আপনি অমানুষ হতে যাবেন কেন? আপনি আমার দেখা সবচেয়ে ভাল মানুষ। আপনি আমাকে বলুন তো, কী হয়েছে?"
আমি ওর হাত দুটো ধরে বললাম,
-	"আমি আর জীবনে এই চাকরি করব না, শারমিন।"
শারমিন বিস্মিত চোখে তাকাল, তারপর বলল,
-	"কিন্তু কেন? আর চাকরি না করলে আমরা কি করে চলব, বলুন?"
আমি গভীরভাবে ওর চোখের দিকে তাকিয়ে বললাম,
-	"তুমি আমাকে বিশ্বাস করো?"
-	"অবশ্যই।"
-	"আল্লাহকে বিশ্বাস করো?"
-	"অবশ্যই!"
আমি শারমিনের হাত শক্ত করে ধরলাম।
-	"তাহলে এটা জেনে নাও যে, এই অমানবিক চাকরিটা আমি আর করব না। আল্লাহ যেভাবে হোক আমাদের রিজিকের ব্যবস্থা করবেন।"
শারমিন এবার ফিসফিস করে বলল,
-	"কিন্তু কী হয়েছে বলবেন?"
আমি কিছুক্ষণ চুপ করে থাকলাম, তারপর বললাম,
-	"জামাল ভাই… আজ রাতে তাকে ক্রসফায়ার করা হয়েছে। আমার চোখের সামনে… আমি কিছুই করতে পারলাম না।"
-	"কোন জামাল ভাই?"
-	"তোমাদের এলাকার মুদির দোকানদার, জামাল ভাই।"
শারমিন হতবাক হয়ে গেল। সে বোবা হয়ে বসে রইল, তারপর হঠাৎ ফুঁপিয়ে কাঁদতে শুরু করল। আমি চুপচাপ বসে রইলাম। মনে হলো, কান্না আমাদের দুজনের হৃদয়কে ফুঁড়ে বেরিয়ে আসছে।
আমি ধীরে ধীরে উঠে দাঁড়ালাম। আমার শরীরে এখনো র‍্যাবের পোশাক ছিল। সেই পোশাকটা খুলে নিলাম, তারপর ধীরে ধীরে দরজার দিকে এগোলাম। দরজা খুললাম, বাইরে গিয়ে সেই পোশাকটা জ্বালিয়ে দিলাম। আগুনের শিখায় পোশাকটা ধীরে ধীরে গলে গেল, ঠিক যেমন আমার বিবেক এতদিনের অন্যায়ের ভারে গলে যাচ্ছিল। আগুন দেখে সাইদ ঘর থেকে বের হয়ে এলো। কিন্তু আমার চোখের দিকে চেয়ে আর কিছু জিজ্ঞেস করল না সে। সেই রাতেই আমি সিদ্ধান্ত নিলাম—এই অমানুষের জীবন আমি আর চাই না।
পরদিন সকালে আমি আমার পদত্যাগপত্র জমা দিলাম। এরপর একটা ছোট ব্যবসা শুরু করলাম। যতটুকু পারি, প্রতিমাসে জামাল ভাইয়ের স্ত্রী মারিয়া বেগমের হাতে কিছু টাকা তুলে দিই। এটা আমার পাপের প্রায়শ্চিত্ত না, কিন্তু অন্তত কিছুটা হলেও নিজের বিবেকের সামনে দাঁড়ানোর সাহস পাই।
রমজান… পবিত্র এক মাস। অথচ এই রমজানেই কত নিষ্পাপ জীবন নিভে যায়। আমি এখনো ভাবি—রমজানের মত মাসে কিভাবে একজন মানুষ কোন প্রকার অপরাধ ছাড়া একজন নিরীহ মানুষ কে এভাবে হত্যা করতে পারে?
